Emotion Journey: โมบายแอปพลิเคชันสำหรับจดไดอารี และวิเคราะห์อารมณ์ความรู้สึก เพื่อเสริมสร้างสุขภาพใจที่ดี
EMOTION JOURNEY: MOBILE APPLICATION FOR KEEPING A DIARY AND USING SENTIMENT ANALYSIS TO INCREASE GOOD MENTAL HEALTH.
	

บทคัดย่อ
         
       ปัจจุบันปัญหาสุขภาพจิต โดยเฉพาะปัญหาโรคซึมเศร้าในกลุ่มเยาวชนและวัยรุ่น มีแนวโน้มเพิ่มสูงขึ้นอย่างต่อเนื่อง ซึ่งส่งผลต่อคุณภาพชีวิตและการใช้ชีวิตประจำวันอย่างมีนัยสำคัญ โครงงานนี้มีวัตถุประสงค์เพื่อพัฒนา โมบายแอปพลิเคชัน Emotion Journey สำหรับการจดบันทึกไดอารีควบคู่กับการวิเคราะห์อารมณ์ของผู้ใช้งาน โดยนำแนวคิดด้านสุขภาพจิต ทฤษฎีอารมณ์ และการเขียนไดอารีมาเป็นแนวทางหลักในการออกแบบระบบ พร้อมทั้งประยุกต์ใช้เทคโนโลยี Sentiment Analysis ของ AI For Thai ในการวิเคราะห์ข้อความที่ผู้ใช้บันทึก เพื่อระบุอารมณ์เชิงบวก เชิงลบ หรือเป็นกลาง และแสดงผลสรุปในรูปแบบที่เข้าใจง่าย สำหรับพัฒนาสุขภาพใจที่ดีในระยะยาว
       Emotion Journey ถูกพัฒนาด้วย React Native เพื่อให้รองรับบนสมาร์ทโฟน และจัดเก็บข้อมูลด้วย JSON โดยมีฟีเจอร์หลัก ได้แก่ หน้าปฏิทิน, หน้าบันทึกไดอารี, หน้าประวัติย้อนหลัง และหน้าสรุปอารมณ์ ผ่านการทดสอบการใช้งานกับกลุ่มเป้าหมายอายุ 15-23 ปี พบว่า แอปพลิเคชันสามารถตอบโจทย์การใช้งานได้ดี ผู้ใช้ส่วนใหญ่เห็นว่าใช้งานง่าย มีฟังก์ชันที่เหมาะสม และช่วยให้เข้าใจอารมณ์ของตนเองได้ในระดับที่น่าพึงพอใจ แม้การวิเคราะห์ข้อความของ AI ยังอยู่ในระดับปานกลางในด้านความน่าเชื่อถือและความสอดคล้องกับบันทึกของผู้ใช้งาน
         
คำสำคัญ: สุขภาพจิต, โมบายแอปพลิเคชัน, การจดไดอารี, การวิเคราะห์ความรู้สึก, AI For Thai

